[["index.html", "Opieka okołooperacyjna ", " Opieka okołooperacyjna Podręcznik przygotowany na podstawie artykułów opublikowanych na łamach czasopisma Medycyna Praktyczna &amp; portalu intensywna.pl 2022-07-29 "],["pacjent-z-cukrzycą.html", "Rozdział 1 Pacjent z cukrzycą 1.1 Wprowadzenie 1.2 Kwalifikacja do zabiegu operacyjnego 1.3 Przed zabiegiem operacyjnym 1.4 W trakcie zabiegu operacyjnego 1.5 Podsumowanie 1.6 Po zabiegu operacyjnym", " Rozdział 1 Pacjent z cukrzycą lek. Dorota Studzińska1, prof. dr hab. n. med. Wojciech Szczeklik2 Szpital Zakonu Bonifratrów św. Jana Grandego w Krakowie Uniwersytet Jagielloński Collegium Medicum w Krakowie Konsultacja: prof. dr hab. n. med. Dorota Zozulińska‑Ziółkiewicz 1.1 Wprowadzenie Niniejszy artykuł został oparty na wytycznych Polskiego Towarzystwa Diabetologicznego (PTD). Dodatkowo, ze względu na dynamicznie zmieniające się trendy w opiece okołooperacyjnej – na przykład wzrost liczby zabiegów wykonywanych w trybie jednego dnia, wprowadzenie zasad protokołu ERAS (enhanced recovery after surgery – współczesna kompleksowa formuła opieki okołooperacyjnej mająca na celu poprawę wyników leczenia) – przedstawiamy też alternatywne sposoby postępowania, opierając się na dostępnych danych naukowych i praktyce klinicznej. Artykuł ma dostarczyć praktycznych wskazówek ułatwiających prowadzenie pacjenta z cukrzycą w okresie okołooperacyjnym, z wykorzystaniem różnych schematów postępowania. 1.2 Kwalifikacja do zabiegu operacyjnego U każdego pacjenta z cukrzycą przed planowym zabiegiem operacyjnym należy w celu oceny wyrównania cukrzycy oznaczyć odsetek hemoglobiny glikowanej (HbA1c). Za aktualny można uznać odsetek oznaczony do 4–6 tygodni przed zabiegiem. Nieprawidłowa wartość HbA1c świadczy o złej kontroli cukrzycy i może się wiązać ze zwiększonym ryzykiem wystąpienia powikłań w okresie okołooperacyjnym.1 U chorych ze źle kontrolowaną cukrzycą należy rozważyć odroczenie planowego zabiegu operacyjnego w przypadku:2 HbA1c &gt;8,5%, jeśli przewidujemy, że przesunięcie terminu zabiegu pozwoli na lepsze wyrównanie cukrzycy utrzymującej się w profilu dobowym glikemii &gt;250 mg/dl (13,9 mmol/l). Odroczenie planowego zabiegu jest bezwzględnie konieczne, jeśli występuje glukozuria z acetonurią. U każdego pacjenta z cukrzycą przygotowywanego do zabiegu należy także ocenić ryzyko sercowonaczyniowe. Zasady takiej oceny, zgodnie z wytycznymi kanadyjskimi, zostaną przedstawione w osobnym artykule.3 1.3 Przed zabiegiem operacyjnym 1.3.1 Stanowisko PTD Według zaleceń PTD u pacjentów z cukrzycą, u których konieczna będzie zmiana sposobu odżywiania, w okresie okołozabiegowym (optymalnie 2–3 dni przed zabiegiem) należy wstrzymać podawanie leków doustnych i/lub mieszanek insulinowych oraz zastosować intensywną insulinoterapię w modelu baza–bolus: analog długo działający podawany podskórnie 1 raz na dobę lub insulina o pośrednim czasie działania – NPH podawana 1 lub 2 razy na dobę oraz doposiłkowe wstrzyknięcia insuliny krótko działającej lub analogu szybko działającego. Wyjątek stanowią chorzy, u których cukrzyca jest leczona wyłącznie dietą albo dietą i metforminą, z glikemią dobową &lt;140 md/dl (7,8 mmol/l) i HbA1c &lt;6,5% – jedyną zalecaną przez PTD modyfikacją leczenia jest wtedy wstrzymanie podawania metforminy na co najmniej 24 godziny przed planowanym zabiegiem. Szacunkowe dobowe zapotrzebowanie na insulinę u osoby dorosłej wynosi około 0,3–0,7 j./kg mc.: 50–60% dawki dobowej stanowi insulina krótko działająca lub analog szybko działający podawane przed posiłkami według schematu 50–20–30% wyliczonej dawki (insulina krótko działająca na 20–30 min przed posiłkiem, analog tuż przed nim) 40–50% dobowej dawki stanowi analog długo działający podawany zwykle w godzinach wieczornych (1 ×/d) lub insulina o pośrednim czasie działania (NPH) podawana 1 × dz. albo w 2 dawkach: około godziny 7.00–8.00 (40% wyliczonej dawki) oraz około godziny 22.00–23.00 (60% wyliczonej dawki). W praktyce insulinę NPH często podaje się raz na dobę w godzinach wieczornych. Przykładowe początkowe dawki insuliny dla chorego ważącego 70 kg, leczonego dotychczas lekami doustnymi: szacunkowe dobowe zapotrzebowanie na insulinę wynosi około 28 j. (przy założeniu, że na kg mc. przypada 0,4 j. insuliny), z tego 40% dawki dobowej (11 j.) stanowi insulina NPH, podawana w godzinach wieczornych, na przykład o 22.00, a 60% (17 j.) analog szybko działający podawany przed posiłkami: 8 j. przed śniadaniem, 4 j. przed obiadem, 5 j. przed kolacją. W „Zaleceniach” PTD podkreśla się, że intensywna insulinoterapia nie jest konieczna w przypadku wykonywania tzw. małych zabiegów ope racyjnych (np. nacięcia ropnia, operacji zaćmy), podczas których nie dochodzi do zmiany sposobu odżywiania. Pacjenci leczeni za pomocą osobistej pompy insulinowej (głównie chorzy z cukrzycą typu 1) powinni ją stosować do dnia operacji. 1.3.2 Modyfikacja leczenia cukrzycy przed zabiegiem chirurgicznym w świetle aktualnych badań Biorąc pod uwagę wyniki ostatnich badań, obejmujących pacjentów z cukrzycą typu 2 leczonych na stałe insuliną, należy rozważyć redukcję dawki bazowej insuliny (analogu długo działającego lub insuliny NPH), podawanej wieczorem w dniu poprzedzającym zabieg, do 75% zwykle stosowanej dawki.4 Takie postępowanie jest szczególnie istotne dla chorych: stosujących duże dawki insuliny bazowej (&gt;60% całkowitej dobowej dawki insuliny) niedożywionych lub z towarzyszącymi chorobami nerek lub wątroby, które predysponują do hipoglikemii w warunkach przedłużonego głodzenia. Warto podkreślić, że aktualnie zmienia się podejście do stosowania metforminy w okresie okołozabiegowym. Wydaje się, że nie ma bezwzględnej potrzeby odstawiania tego leku kilka dni przed operacją – nie potwierdzono bowiem związku pomiędzy stosowaniem metforminy a ryzykiem wystąpienia kwasicy mleczanowej w okresie okołooperacyjnym.1,5 W Stanach Zjednoczonych Agencja ds. Żywności i Leków (Food and Drug Administration – FDA) zaleca odstawienie metforminy jedynie u pacjentów przed zabiegiem, podczas którego konieczne będzie dotętnicze podanie jodowych środków cieniujących.6 Wytyczne amerykańskie (American Diabetes Association), w przeciwieństwie do PTD, pozwalają u chorych na cukrzycę wyrównanych metabolicznie kontynuować dotychczasową terapię lekami doustnymi do dnia planowego zabiegu operacyjnego. Zmodyfikowane zalecenia dotyczące stosowania doustnych leków przeciwcukrzycowych w okresie okołooperacyjnym przedstawiono w tabeli 1.1,7 W razie występowania w okresie okołooperacyjnym hiperglikemii (stężenie glukozy &gt;180 mg/dl [10,0 mmol/l]) pomimo stosowania leków doustnych lub jeśli nie można szybko wznowić żywienia doustnego, należy zastosować insulinoterapię według zasad przedstawionych w dalszej części artykułu. Sytuacje szczególne w dniach poprzedzających zabieg: w razie konieczności pominięcia posiłku (np. z powodu wykonania przed zabiegiem tomografii komputerowej z kontrastem) pacjent powinien otrzymać dożylny wlew 500 ml 10% roztworu glukozy z 12 j. insuliny krótko działającej lub analogu szybko działającego oraz 10–20 mmol/l chlorku potasu – dawki insuliny oraz chlorku potasu powinno się modyfikować w zależności od stężeń glukozy i potasu we krwi. W celu zwiększenia bezpieczeństwa pacjenta podczas pobytu w szpitalu wskazane jest monitorowanie glikemii za pomocą glukometru (wg PTD zaleca się pomiary przed głównymi posiłkami i po nich oraz dodatkowo – u osób obciążonych zwiększonym ryzykiem nocnej hipoglikemii – pomiar o godzinie 3.00 lub pomiary co 1–2 h podczas dożylnego wlewu insuliny). 1.4 W trakcie zabiegu operacyjnego W miarę możliwości pacjent z cukrzycą powinien być operowany w godzinach porannych, żeby maksymalnie skrócić czas pozostawania na czczo. 1.4.1 Stanowisko PTD Zarówno hiper, jak i hipoglikemia zwiększają częstość powikłań okołozabiegowych.2 Przez cały okres okołooperacyjny PTD zaleca utrzymywanie glikemii w przedziale 100–180 mg/dl (5,6– 10,0 mmol/l) za pomocą dożylnych wlewów insuliny oraz glukozy, które należy rozpocząć rano w dniu zabiegu i kontynuować do czasu wznowienia przyjmowania posiłków drogą doustną. Do zrównoważenia 1 g egzogennej glukozy potrzeba 0,2–0,3 j. insuliny. Na przykład: 25 g glukozy znajduje się w 500 ml 5% roztworu glukozy i w 250 ml 10% roztworu glukozy. Algorytmy dożylnego podawania insuliny, glukozy i potasu w dniu zabiegu operacyjnego według „Zaleceń” PTD – p. ramka 1. Ramka 1 Algorytmy dożylnego podawania insuliny, glukozy i potasu w dniu zabiegu operacyjnego według zaleceń PTD Algorytm 1 - preferowane postępowanie u wszystkich chorych na cukrzycę, a zwłaszcza u osób z bezwzględnym niedoborem insuliny (w tym z cukrzycą typu 1): osobne wlewy dożylne insuliny, potasu i 5–10% roztworu glukozy insulina krótko działająca lub analog szybko działający (roztwór 1 j. insuliny w 1 ml 0,9% NaCl) oraz glukoza podawane za pomocą pomp infuzyjnych w trakcie wlewu kontrola glikemii co 1 h (docelowo 100–180 mg/dl [5,6–10,0 mmol/l]) KCl (10–20 mmol) podawany w osobnym wlewie kroplowym w przypadku wzrostu glikemii o każde 30–50 mg/dl ponad 180 mg/dl (10,0 mmol/l) należy zwiększyć prędkość podawania insuliny o 1–2 j./h w razie glikemii &gt;250 md/dl (13,9 mmol/l) należy wstrzymać dożylny wlew glukozy do czasu zmniejszenia glikemii &lt;180 mg/dl (10,0 mmol/l) oraz zwiększyć prędkość dożylnego wlewu insuliny (p. tab. 3). Algorytm 2 - postępowanie możliwe do zastosowania u chorych na cukrzycę z zachowanym wydzielaniem endogennej insuliny, zwłaszcza jeśli zabieg operacyjny wiąże się z koniecznością pominięcia nie więcej niż 1–2 posiłków: wlew 500 ml 10% roztworu glukozy z 12–16 j. insuliny krótko działającej lub analogu szybko działającego wraz z 10–25 mmol KCl podawany z prędkością 80 ml/h (proponowane dawki KCl w zależności od wyjściowego stężenia potasu we krwi – p. tab. 2) u osób szczupłych, stosujących w leczeniu cukrzycy przed zabiegiem wyłącznie doustne leki przeciwcukrzycowe, zasadne może być podanie mniejszej dawki insuliny (&lt;12 j.) wlew większej dawki insuliny (&gt;16 j.) należy rozważyć u osób otyłych, z ciężkim zakażeniem, poddawanych zabiegowi sercowo-płucnemu lub z wyjściową glikemią &gt;180 mg/dl (10 mmol/l). 1.4.2 Alternatywna metoda wyrówniania glikemii w okresie okołooperacyjnym W niedawno opublikowanym artykule naukowcy z Mayo Clinic, opierając się na zaleceniach American Diabetes Association, zaproponowali swoje rozwiązania stosowane w okresie okołooperacyjnym u chorych z cukrzycą, które przedstawiono w ramce 2.1,5 Dotyczą one tylko chorych na cukrzycę typu 2 z dobrze kontrolowaną glikemią i poddawanych zabiegom w trybie ambulatoryjnym, operowanych technikami minimalnie inwazyjnymi, lub zabiegom trwającym krótko, podczas których ryzyko niestabilności hemodynamicznej jest małe. Ramka 2 Algorytmy podawania podskórnych wstrzyknięć szybko działającego analogu insuliny w trakcie zabiegu chirurgicznego u chorych z cukrzycą według zaleceń ekspertów z Mayo Clinic U chorych z prawidłowo wyrównaną cukrzycą w dniach poprzedzających planowy zabieg kontynuuje się leczenie lekami doustnymi i/lub insuliną (wieczorem w dniu poprzedzającym operację u osób z cukrzycą typu 2 zaleca się redukcję dawki analogu długo działającego lub insuliny NPH do 75% zwykle stosowanej dawki) Rano w dniu zabiegu wstrzymuje się leki doustne, a u chorych stosujących insulinę długo działającą lub insulinę NPH zaleca się podanie 50% zwykle stosowanej dawki. Pomiar glikemii powinno się wykonywać co 1–2 godziny W przypadku występowania u pacjenta podczas zabiegu hiperglikemii (stężenie glukozy &gt;180 mg/dl [10,0 mmol/l]) zaleca się podskórne podawanie analogu szybko działającego (w dawce 2–4 j. na każde 40 mg/dl [2,2 mmol/l] stężenia glukozy w osoczu krwi &gt;180 mg/dl [&gt;10 mmol/l], nie częściej niż co 2 h). Stosowanie w okresie okołooperacyjnym podskórnych dawek analogu szybko działającego jest szczególnie zalecane u pacjentów poddawanych zabiegom w trybie ambulatoryjnym, operowanych technikami minimalnie inwazyjnymi lub gdy planowany czas zabiegu jest krótki (&lt;4 h), a ryzyko niestabilności hemodynamicznej małe1 U chorych poddawanych dużym zabiegom (o przewidywanym czasie trwania &gt;4 h), z ciężką hiperglikemią lub cukrzycą typu 1 wskazany jest dożylny wlew insuliny zgodnie z zalecanym przez PTD algorytmem 1 – p. ramka 1. 1.4.3 Hipoglikemia W razie wystąpienia u chorego hipoglikemii (≤70 mg/dl [3,9 mmol/l]) zaleca się zatrzymanie dożylnego wlewu insuliny, zgodnie ze schematem przedstawionym w tabeli 3, a w przypadku hipoglikemii występującej podczas stosowania intensywnej insulinoterapii podskórnej metodą baza–bolus – spożycie węglowodanów prostych lub ewentualnie (w razie dostępności) tabletek lub żelu zawierających glukozę.5 Ciężkie objawy hipoglikemii lub niemożność doustnego przyjęcia węglowodanów przez chorego wymagają dożylnego wlewu 10–20% roztworu glukozy pod kontrolą glikemii i/lub po dania 1 mg glukagonu dożylnie, domięśniowo lub podskórnie (zwłaszcza w przypadku utrudnionego dostępu do żył). W razie potrzeby należy zmodyfikować dotychczasowe leczenie hipoglikemizujące. 1.5 Podsumowanie Wychodząc naprzeciw oczekiwaniom personelu uczestniczącego w opiece okołooperacyjnej nad pacjentem z cukrzycą, w tabeli 4 przedstawiamy proponowany schemat modyfikacji leczenia cukrzycy oraz postępowania w dniu zabiegu operacyjnego w zależności od dnia przyjęcia do szpitala. 1.6 Po zabiegu operacyjnym Powrót do insulinoterapii w modelu wielokrotnych wstrzyknięć lub za pomocą osobistej pompy insulinowej jest możliwy w momencie podjęcia przez pacjenta żywienia doustnego (dożylny wlew insuliny należy kontynuować jeszcze przez 1–3 h po podaniu podskórnym insuliny i spożyciu posiłku). W przypadku przejściowego stosowania intensywnej insulinoterapii PTD zaleca powrót do dotychczasowego leczenia lekami doustnymi po zagojeniu rany operacyjnej, przy prawidłowym wyrównaniu metabolicznym oraz dobowym zapotrzebowaniu na insulinę &lt;30 j. Stosowanie w okresie pooperacyjnym intensywnej insulinoterapii w modelu baza–bolus wiąże się z istotnie mniejszym ryzykiem powikłań niż doraźne obniżanie glikemii za pomocą stosowanej podskórnie insuliny krótko działającej lub szybko działającego analogu.8 Warto jednak podkreślić, że zalecenia amerykańskie dopuszczają powrót do dotychczas stosowanego leczenia lekami doustnymi i/lub insuliną już z chwilą podjęcia żywienia doustnego, przy prawidłowym wyrównaniu metabolicznym (glikemia w ciągu doby ≤180 mg/dl [10,0 mmol/l]) – zwłaszcza u chorychwypisywanych do domu w dniu zabiegu.1 Uwaga 1: zasady kontroli glikemii u wszystkich chorych na cukrzycę, niezależnie od stosowanego leczenia: docelowa glikemia w okresie okołooperacyjnym: 100–180 md/dl (5,6–10mmol/l) pomiar glikemii w trakcie zabiegu co 2 h lub co 1 h (jeśli zastosowano insulinę). Uwaga 2: w razie konieczności dotętniczego podania jodowego środka cieniującego należy wstrzymać podawanie metforminy na co najmniej 24 h przed procedurą. W pozostałych przypadkach metforminę powinno się odstawić najpóźniej rano w dniu operacji. W każdym przypadku zaleca się odstawienie inhibitorów SGLT‑2 na 24 h przed planowanym zabiegiem. 1.6.1 Opis przypadku 1 Na oddział chirurgii naczyń w trybie planowym został przyjęty 80-letni mężczyzna z cukrzycą typu 2 leczony lekami doustnymi (metformina 850 mg 3 × dz. oraz gliklazyd MR 60 mg 1 × dz. rano) w celu wszczepienie stentgraftu aortalnego z powodu podnerkowego tętniaka aorty brzusznej. Odsetek HbA1c oznaczony 3 tygodnie przed przyjęciem do szpitala wynosił 7,3%. Pacjent ważył 80 kg. W dniu przyjęcia do szpitala odstawiono leki doustne i włączono insulinę w modelu wielokrotnych wstrzyknięć: doposiłkową insulinę aspart w początkowych dawkach 10 j. – 4 j. – 6 j. oraz insulinę NPH podawaną o godzinie 22.00 w dawce 12 j. W 3. dniu od przyjęcia do szpitala wykonano zabieg. W tym dniu chory nie spożywał posiłków, glikemia na czczo wynosiła 150 mg/dl (8,3 mmol/l), a poranne stężenie potasu we krwi – 4,1 mmol/l. O godzinie 8.00 rano podłączono dożylny wlew krótko działającej insuliny ludzkiej w pompie infuzyjnej z początkową prędkością 2 ml/h, wlew 5% roztworu glukozy z początkową prędkością 100 ml/h oraz wlew 20 mmol KCl w 500 ml płynu wieloelektrolitowego. Glikemię monitorowano co 1 h, modyfikowano dawkowanie/przepływ insuliny i glukozy tak, by utrzymać glikemię w przedziale 100–180 mg/dl (5,6–10,0 mmol/l). Stężenie potasu skontrolowano o godz. 16.00 – wynosiło 3,85 mmol/l, i podano ponownie 40 mmol KCl w 500 ml płynu wieloelektrolitowego w powolnym wlewie, zlecono kontrolę stężenia potasu rano następnego dnia. Dożylny wlew insuliny oraz glukozy kontynuowano do godzin porannych dnia następnego, kiedy to pacjent zjadł śniadanie (tuż przed posiłkiem podano dodatkowo podskórnie 10 j. insuliny aspart), po 2 godzinach od zakończenia śniadania odłączono dożylny wlew insuliny. Do obiadu podano podskórnie insulinę aspart w dawce 4 j. Insulinoterapię w modelu metodą baza–bolus kontynuowano do 7. doby po zabiegu, w tym dniu usunięto szwy w pachwinach i wypisano pacjenta do domu z zaleceniem powrotu do dotychczas stosowanego leczenia doustnego. 1.6.2 Opis przypadku 2 Na oddział chirurgii naczyń w trybie planowym został przyjęty 72-letni mężczyzna z cukrzycą typu 2 – leczony metforminą o przedłużonym uwalnianiu, przyjmowaną w dawce 1000 mg wieczorem w czasie kolacji, oraz dwufazowym analogiem insuliny aspart 30 stosowanym 2 × dz. s.c. (14 j. rano przed śniadaniem oraz 10 j. wieczorem przed kolacją) – w celu wykonania zabiegu wewnątrznaczyniowego w obrębie tętnic kończyn dolnych. Odsetek HbA1c oznaczony 2 tygodnie przed przyjęciem do szpitala wynosił 7,5%. Pacjent ważył 90 kg. W dniu przyjęcia do szpitala odstawiono metforminę oraz dwufazowy analog insuliny i włączono insulinę w modelu wielokrotnych wstrzyknięć: doposiłkową insulinę aspart w początkowych dawkach 11 j. – 4 j. – 7 j. oraz insulinę NPH podawaną o godzinie 22.00 w dawce 14 j. W 2. dniu od przyjęcia do szpitala wykonano zabieg wewnątrznaczyniowy. W tym dniu pacjent nie zjadł śniadania, glikemia na czczo wynosiła 160 mg/dl (8,9 mmol/l), a poranne stężenie potasu we krwi 4,6 mmol/l. O godzinie 8.00 rano pacjentowi podłączono 500 ml 10% roztworu glukozy z 16 j. krótko działającej insuliny ludzkiej oraz 10 mmol KCl we wlewie kroplowym z prędkością 80 ml/h. Monitorowano glikemię co godzinę. Po upływie 2,5 godziny od zabiegu, o godzinie 13.00 pacjent zjadł obiad, podczas którego podano 4 j. insuliny aspart podskórnie, a o godzinie 14.00 zakończono dożylny wlew glukozy z insuliną. Intensywną insulinoterapię metodą baza–bolus kontynuowano do dnia następnego. Po południu chory został wypisany do domu z zaleceniem powrotu do leczenia przeciwhiperglikemicznego stosowanego przed hospitalizacją, począwszy od kolacji w dniu wypisu ze szpitala. Ze względu na zastosowanie jodowego środka cieniującego w trakcie zabiegu naczyniowego zalecono ponowne włączenie metforminy dopiero następnego dnia wieczorem. Piśmiennictwo 1. Duggan E.W., Carlson K., Umpierrez G.E.: Perioperative hyperglycemia management: an update. Anesthesiology, 2017; 126: 547–560 2. Zalecenia kliniczne dotyczące postępowania u chorych na cukrzycę. Stanowisko Polskiego Towarzystwa Diabetologicznego. Diabetol. Prakt., 2019; 5: 1–100 3. Duceppe E., Parlow J., MacDonald P. I wsp.: Canadian Cardiovascular Society Guidelines on perioperative cardiac risk assessment and management for patients who undergo noncardiac surgery. Can. J. Cardiol., 2017; 33: 17–32 4. Demma L.J., Carlson K.T., Duggan E.W. I wsp.: Effect of basal insulin dosage on blood glucose concentration in ambulatory surgery patients with type 2 diabetes. J. Clin. Anesth., 2017; 36: 184–188 5. Simha V., Shah P.: Perioperative glucose control in patients with diabetes undergoing elective surgery. JAMA, 2019; 321: 399 6. Flory J., Lipska K.: Metformin in 2019. JAMA, 2019; 321: 1926–1927 7. American Diabetes Association: 14. Diabetes Care in the Hospital: Standards of Medical Care in Diabetes – 2018. Diabetes Care, 2018; 41 (supl. 1): S144–S151 8. Umpierrez G.E., Smiley D., Jacobs S. I wsp.: Randomized study of basal‑bolus insulin therapy in the inpatient management of patients with type 2 diabetes undergoing general surgery (RABBIT 2 surgery). Diabetes Care, 2011; 34: 256–256 1.6.3 Komentarz Prof. dr hab. n. med. Dorota Zozulińska - Ziółkiewicz Artykuł Opieka okołooperacyjna nad pacjentem z cukrzycą jest cenną inicjatywą i podjęciem polemiki z aktualnym stanowiskiem Polskiego Towarzystwa Diabetologicznego (PTD). Autorzy artykułu na podstawie nowych danych z piśmiennictwa oraz własnego doświadczenia klinicznego proponują upraktycznienie rekomendacji PTD. Postęp w zakresie diagnostyki i metod operacyjnych przyczyniły się do znacznego skrócenia hospitalizacji na oddziałach zabiegowych, co dotyczy także chorych na cukrzycę. Kwalifikując chorego na cukrzycę do planowego zabiegu chirurgicznego, należy wziąć pod uwagę aktualną wartość odsetka HbA1c, czyli wynik badania wykonanego nie wcześniej niż 3 miesiące, a najlepiej do miesiąca przed planowanym zabiegiem. Na podstawie wyników badań klinicznych wyznaczono wartość graniczną HbA1c 8,5%. Większe wartości wiążą się ze znacząco większym ryzykiem powikłań okołozabiegowych.1,2 Interpretując odsetek HbA1c, należy pamiętać, że w połowie za jego wartość odpowiada glikemia podczas ostatniego miesiąca poprzedzającego oznaczenie HbA1c. Ponadto trzeba uwzględnić czynniki, które zaniżają lub zawyżają uzyskany wynik.2 Jeżeli u chorego występuje m.in. niedokrwistość, ciężka hiperbilirubinemia i hipertriglicerydemia, to ocenę wyrównania cukrzycy należy głównie oprzeć na interpretacji profili dobowych glikemii. Odczyt danych z glukometru za pomocą specjalnych programów komputerowych pozwala na wyznaczenie średniej wartości glikemii, odchylenia standardowego, a nawet odsetka wyników w zakresie docelowej glikemii. Zalecenie PTD dotyczące przyjęcia chorego z cukrzycą typu 2 do szpitala na 2–3 dni przed zabiegiem odnosi się tylko do tych chorych, u których zachodzi potrzeba zastosowania w okresie okołozabiegowym insulinoterapii w modelu wielokrotnych wstrzyknięć. Takie postępowanie zwiększa bezpieczeństwo zarówno w trakcie, jak i po zabiegu, ale wydłuża czas hospitalizacji. Sposobem na skrócenie pobytu w szpitalu są propozycje amerykańskie, w których wskazuje się możliwość wykonywania niektórych zabiegów bez konieczności odstawiania leków doustnych. Bezpieczeństwo takiego postępowania potwierdzono w badaniach klinicznych. Podkreślić należy, że nawet w wytycznych amerykańskich przy zabiegach dużych, o zwiększonym ryzyku niestabilności hemodynamicznej oraz związanych ze wstrzymaniem żywienia doustnego w dniu zabiegu, zaleca się czasowe odstawienie leków nieinsulinowych. PTD zaleca odstawienie doustnych leków przeciwhiperglikemicznych na 2 dni przed zabiegiem.1 Ewolucja poglądów w tej kwestii jest wymogiem czasów. Dane naukowe wskazują, że podawanie metforminy powinno się wstrzymać w dniu zabiegu i nie ma powodów, aby zalecać odstawienie metforminy na 2–3 dni przed zabiegiem. W trakcie hospitalizacji okresowe leczenie insuliną realizuje się w modelu wielokrotnych wstrzyknięć z zastosowaniem z reguły preparatów insuliny ludzkiej. W dniu zabiegu i przy konieczności żywienia parenteralnego PTD proponuje 2 algorytmy.1 Autorzy artykułu przedstawiają dodatkowo algorytm leczenia chorego na cukrzycę insuliną w dniu zabiegu, opracowany przez lekarzy z Mayo Clinic. Dotyczy on tylko chorych na cukrzycę typu 2 z dobrze kontrolowaną glikemią i poddawanych zabiegom w trybie ambulatoryjnym, operowanych technikami minimalnie inwazyjnymi, lub zabiegom trwającym krótko i związanym z małym ryzykiem niestabilności hemodynamicznej. U takich chorych zaleca się wstrzymanie doustnych leków przeciwhiperglikemicznych w dniu zabiegu i monitorowanie glikemii. U chorych na cukrzycę typu 2 leczonych lekami doustnymi w skojarzeniu z insuliną zaleca się zmniejszenie dotychczasowej dawki insuliny bazowej (preparat NPH lub analog długo działający) nocnej o 25% w dniu poprzedzającym zabieg oraz porannej, w przypadku jej stosowania, o 50%. Oczywiście w dniu zabiegu nie podaje się już doustnych leków przeciwhiperglikemicznych, stosowanych wcześniej w skojarzeniu z insuliną. Wartości glikemii przekraczające próg nerkowy, tj. 180 mg/dl (10 mmol/l), są wskazaniem do podania podskórnego szybko działającego analogu w ilości 2–4 j. na każde 40 mg/dl &gt;180 mg/dl w odstępie czasowym nie krótszym niż 2 godziny. Postępowanie takie ma sens i uwzględnia farmakokinetykę szybko działającego analogu, który przy podaniu niewielkiej ilości szczyt działania utrzymuje między 45 a 120 minut od wstrzyknięcia podskórnego. Jednakże takie rozwiązanie zakłada brak wpływu działań anestetyczno‑chirurgicznych na mikrokrążenie i wchłanianie insuliny. Jedna jednostka insuliny może zmniejszyć glikemię o 30–50 mg/dl. Utworzony podskórny depozyt insuliny po kilkakrotnych bolusach może być powodem wystąpienia opóźnionej hipoglikemii. Zapobieganie temu niepożądanemu zdarzeniu to przede wszystkim odstąpienie od algorytmu proponowanego przez autorów z Mayo Clinic w przypadku utrzymywania się dużych wartości glikemii, pomimo podawania co 2–3 godziny szybko działającego analogu insuliny podskórnie, i dalsze podawanie insuliny drogą dożylną pod kontrolą glikemii. Okres półtrwania insuliny podawanej dożylnie wynosi około 15 minut, co zwiększa przewidywalność wpływu na glikemię. Zwiększenie bezpieczeństwa stosowania tego algorytmu można osiągnąć także przez skojarzenie podawania insuliny z ciągłym monitorowaniem glikemii (CGMS) – system ten, oprócz wskazywania aktualnej wartości glikemii, informuje również o trendzie i szybkości jej zmian.3 Te nowe technologie oparte na pomiarze stężenia glukozy w płynie śródtkankowym przynoszą dodatkowe korzyści, z których w moim odczuciu największą jest prognozowanie zmian glikemii w najbliższej przyszłości (trend glikemii). Wykorzystanie tych technologii u chorych hospitalizowanych w Polsce to teraźniejszość dla wybranych, ale zapewne przyszłość dla wielu. Podsumowując: artykuł dostarcza wartościowych wskazówek dla postępowania okołozabiegowego u dorosłych chorych na cukrzycę. Praktyczne spojrzenie i konfrontacja z wytycznymi amerykańskimi są punktem wyjścia propozycji zmian, które powinny znaleźć odbicie w aktualizowanych corocznie „Zaleceniach” PTD. Skróty: PTD – Polskie Towarzystwo Diabetologiczne Piśmiennictwo 1. 2019 Guidelines on the management of diabetic patients. A position of Diabetes Poland. Clin. Diabet., 2019; 8: 1 2. Wierusz‑Wysocka B., Zozulińska‑Ziółkiewicz D.: Postępowanie w stanach nagłych i szcze‑ gólnych u chorych na cukrzycę. Gdańsk, ViaMedica, 2015 3. Levitt D.L., Silver K.D., Spanakis E.K.: Inpatient continuous glucose monitoring and glycemic outcomes. J. Diabetes Sci. Technol., 2017; 11: 1028–1035 Artykuł został opublikowany na łamach “Medycyny Praktycznej” i zamieszczony na tej stronie internetowej za zgodą wydawcy. Copyright by Medycyna Praktyczna "],["pacjent-z-zaburzeniami-czynności-tarczycy.html", "Rozdział 2 Pacjent z zaburzeniami czynności tarczycy 2.1 Wprowadzenie 2.2 Pierwotne zaburzenia czynności tarczycy 2.3 Niedoczynność tarczycy 2.4 Nadczynność tarczycy", " Rozdział 2 Pacjent z zaburzeniami czynności tarczycy lek. Dorota Studzińska1, dr n. med. Ewa Płaczkiewicz-Jankowska2, prof. dr hab. n. med. Marek Ruchała3, prof. dr hab. n. med. Wojciech Szczeklik4 Szpital Zakonu Bonifratrów św. Jana Grandego w Krakowie Polski Instytut Evidence Based Medicine w Krakowie Katedra i Klinika Endokrynologii, Przemiany Materii i Chorób Wewnętrznych, Uniwersytet Medyczny w Poznaniu Uniwersytet Jagielloński Collegium Medicum w Krakowie 2.1 Wprowadzenie Interdyscyplinarna współpraca w opiece nad pacjentem, zwłaszcza w sytuacjach, w których konieczne jest dynamiczne działanie, warunkuje wybór optymalnego postępowania. Niewątpliwie z taką sytuacją mamy do czynienia, przygotowując pacjenta do zabiegu operacyjnego i w opiece okołooperacyjnej. Pomimo częstego występowania chorób tarczycy w populacji ogólnej nie opracowano dotąd wytycznych postępowania i jednoznacznych zasad kontroli czynności hormonalnej tarczycy przed planowanym i przed pilnym zabiegiem operacyjnym. W codziennej praktyce klinicznej spotykamy się też z przypadkami braku zgody na przeprowadzenie zabiegu ze względu na nieznacznie odbiegające od normy stężenie TSH w surowicy, przy prawidłowych stężeniach wolnych hormonów tarczycy (FT4 i FT3), w tym także u pacjentów z jatrogennymi subklinicznymi zaburzeniami funkcji tarczycy, do czego nie powinno dochodzić. Częste wzajemne niezrozumienie pomiędzy specjalistami biorącymi udział w opiece nad pacjentem lub oczekiwanie na zbędne wyniki badań specjalistycznych bądź konsultacji pociągają za sobą wybór sposobu postępowania, który nie jest optymalny dla chorego, w tym również niepotrzebne odraczanie terminu zabiegu. Dbając więc o dobro chorego, musimy przestrzegać zasad, które z jednej strony zapewnią mu jak największe bezpieczeństwo w okresie okołooperacyjnym, z drugiej zaś nie będą przyczyną niepotrzebnych opóźnień leczenia chirurgicznego. Ma to szczególne znaczenie w sytuacjach pilnych zabiegów lub przeprowadzanych ze wskazań życiowych. Nie ma wtedy czasu na zbędne rozważania, a sposób postępowania nie powinien budzić wątpliwości. Pomimo wielu prób nie sformułowano jednak do tej pory jasnych wskazówek dla osób biorących udział w opiece okołooperacyjnej co do optymalnego postępowania u pacjentów z podejrzewaną lub z rozpoznaną chorobą tarczycy. Niniejszy artykuł wypełnia tę lukę. 2.2 Pierwotne zaburzenia czynności tarczycy 2.2.1 Przed zabiegiem operacyjnym Pomimo stosunkowo częstego występowania zaburzeń czynności tarczycy w populacji ogólnej (do 7% u kobiet i 3% u mężczyzn)1,2 nie zaleca się eutyrerutynowego oznaczania stężeń hormonów tarczycy u wszystkich pacjentów przygotowywanych do zabiegu operacyjnego, zwłaszcza tych bez wcześniej rozpoznanej choroby tarczycy, o ile nie stwierdza się żadnych objawów, które mogłyby nasuwać jej podejrzenie. W większości przypadków zaburzenia czynności tarczycy mają charakter pierwotny (są spowodowane chorobami tarczycy), i to one będą przedmiotem artykułu, gdyż zaburzenia wtórne występują bardzo rzadko. Staranne badanie pacjenta pozwala wykryć objawy, które mogą nasuwać podejrzenie choroby tarczycy. Do najważniejszych należą: zmiana masy ciała bez znanej przyczyny, tachykardia lub bradykardia, drżenie rąk, wzmożona potliwość albo wyraźna suchość skóry, wypadanie włosów, zmiana rytmu wypróżnień, obrzęki (zwłaszcza niepoddające się uciskowi), wytrzeszcz oczu, powiększenie obwodu szyi, wyczuwalne w badaniu przedmiotowym guzki tarczycy. Zaleca się, by przed planowanym leczeniem operacyjnym oznaczyć stężenie tyreotropiny (TSH) u pacjentów:3 z objawami klinicznymi, które mogą sugerować występowanie nadczynności lub niedoczynności tarczycy z dodatnim wywiadem w kierunku zaburzeń czynności tarczycy: w trakcie leczenia jeśli leczenie prowadzono w przeszłości (np. po tyreoidektomii lub izotopowym leczeniu chorób tarczycy) z podejrzewanymi lub stwierdzonymi zmianami strukturalnymi tarczycy (np. wole i/lub guzki) z rozpoznaną jakąkolwiek inną chorobą autoimmunologiczną narażonych na duże dawki jodu (np. leczonych amiodaronem lub poddawanych badaniom obrazowym z użyciem jodowych środków cieniujących). U pacjentów z nieprawidłowym stężeniem TSH zaleca się oznaczenie stężenia wolnych hormonów tarczycy – tyroksyny [FT4], a w przypadku podejrzenia nadczynności tarczycy również trijodotyroniny (FT3). Po stwierdzeniu jawnej niedoczynności lub nadczynności tarczycy (p. tab.) konieczne jest skierowanie chorego na konsultację endokrynologiczną w celu poszerzenia diagnostyki (USG tarczycy, oznaczenie przeciwciał przeciwtarczycowych) oraz ustalenia dalszego postępowania, a u chorych z już rozpoznaną i leczoną chorobą tarczycy – w celu optymalizacji terapii. W przypadku zabiegów planowych diagnostykę należy przeprowadzić przed operacją, by szybko rozpocząć leczenie, a termin zabiegu odroczyć do czasu wyrównania zaburzeń czynności tarczycy. Nie rozpoznaje się zaburzeń czynności tarczycy, jeśli prawidłowemu stężeniu TSH w surowicy towarzyszy nieznacznie zwiększone lub zmniejszone stężenie FT4 – w takiej sytuacji nie ma potrzeby wykonywania kolejnych badań, a tym bardziej odraczania zabiegu operacyjnego. Tabela. Diagnostyka zaburzeń czynności tarczycy 2.3 Niedoczynność tarczycy 2.3.1 Zabieg operacyjny Uważa się, że subkliniczna niedoczynność tarczycy nie zwiększa ryzyka powikłań okołooperacyjnych i nie powinna być przyczyną opóźniania operacji.4 Jawna niedoczynność może z kolei zwiększać ryzyko wystąpienia w okresie okołooperacyjnym hipotensji, niewydolności oddechowej, niedrożności jelit, hiponatremii oraz dysfunkcji ośrodkowego układu nerwowego i innych powikłań. W związku z tym planowy zabieg operacyjny powinno się odroczyć do czasu uzyskania eutyreozy, co zwykle zajmuje 1–3 miesięcy.4 Im cięższa niedoczynność tarczycy, tym częstsze i bardziej nasilone powikłania okołooperacyjne (w tym również gorsze gojenie rany pooperacyjnej, zakażenie o cięższym przebiegu).4 Ważnym celem leczenia jest zminimalizowanie ryzyka wystąpienia najcięższej postaci niedoczynności tarczycy, jaką jest przełom hipometaboliczny, który może się rozwinąć u chorego z jawną niedoczynnością tarczycy wskutek urazu operacyjnego. Przełom hipometaboliczny, zwany śpiączką hipometaboliczną, charakteryzuje się występowaniem zaburzeń świadomości, hipotermii, hipowentylacji, bradykardii, niewydolności serca oraz upośledzenia czynności innych narządów, i stanowi stan bezpośredniego zagrożenia życia. Jest rozpoznaniem klinicznym, które wymaga niezwłocznego podjęcia zdecydowanego leczenia, zwykle w warunkach oddziału intensywnej terapii.4,5 Sposób postępowania z chorym z niedoczynnością tarczycy przed leczeniem operacyjnym przedstawia rycina 1. U osób z niedoczynnością tarczycy leczonych substytucyjnymi dawkami lewotyroksyny (L-T4) należy kontynuować takie leczenie w okresie okołooperacyjnym, w tym również rano w dniu zabiegu. Jeśli podanie leku w dniu operacji nie jest możliwe, a pacjent pozostaje w stanie eutyreozy, to można tego dnia pominąć dawkę. Jeśli pacjent nie będzie mógł przyjmować leku doustnie przez kilka dni po zabiegu, można bezpiecznie pominąć parę kolejnych dawek, ponieważ okres półtrwania L-T4 wynosi około 7 dni. Jeśli jednak ten czas przedłuża się do ponad 5 dni, należy zastosować dożylny preparat L-T4, podając go raz dziennie w dawce odpowiadającej 60–80% dotychczas przyjmowanej dawki doustnej.6 Takie leczenie należy kontynuować do czasu wznowienia wcześniejszego leczenia drogą doustną. 2.3.2 Zabieg ze wskazań pilnych W przypadku chorych z łagodną lub umiarkowaną niedoczynnością tarczycy przygotowywanych do zabiegu w trybie pilnym (gdy operację można odroczyć co najwyżej o kilka dni) leczenie doustne L-T4 należy wdrożyć jak najszybciej:2,4 u osób młodych – od razu w pełnej dawce substytucyjnej 1,6 μg/kg mc. u osób starszych, zwłaszcza z towarzyszącą chorobą sercowo-naczyniową – w początkowej dawce 25–50 μg/d, stopniowo zwiększanej co 2–4 tygodnie (jeśli termin wykonania zabiegu się opóźnia lub w okresie po leczeniu operacyjnym), pod kontrolą stanu klinicznego; oznaczenie stężenia TSH zaleca się po upływie około 6 tygodni, najlepiej z równoczasową konsultacją endokrynologiczną. Preparat doustny L-T4 pacjent zawsze powinien przyjmować na czczo, &gt;30–60 minut przed śniadaniem albo (rzadziej) &gt;3 godziny po ostatnim, niezbyt obfitym posiłku. W razie konieczności wykonania zabiegu w trybie pilnym u pacjenta z klinicznym rozpoznaniem przełomu hipometabolicznego – z ciężką niedoczynnością tarczycy przebiegającą z zaburzeniami funkcji poznawczych lub śpiączką, hipotermią, bradykardią, hipotensją lub we wstrząsie – należy prowadzić leczenie podtrzymujące czynność narządów i natychmiast wdrożyć leczenie substytucyjne L-T4 albo L-T4 w połączeniu z liotyroniną (L-T3), jeśli to możliwe, po pilnej konsultacji endokrynologa i z uwzględnieniem przeciwwskazań kardiologicznych (p. dalej), najlepiej dożylnie, według jednego z następujących schematów:2,5,6 dożylny preparat L-T4 w początkowej dawce 200–500 μg (krótki wlew kroplowy lub pompa infuzyjna) ustalanej indywidualnie w zależności od stanu chorego i szacowanego niedoboru hormonów tarczycy, a od następnego dnia w dawce 50–100 μg/d w połączeniu z kontrolą objawów klinicznych oraz stężeń FT4 i FT3 w surowicy, z późniejszym przejściem na preparat doustny L-T4 można rozważyć podanie mniejszej początkowej dawki L-T4 (200–300 μg w krótkim wlewie jw., następnego dnia w dawce 100 μg/d, a później 50 μg/d) i zastosować równocześnie dożylny preparat L-T3 w początkowej dawce 5–20 μg, a następnie 2,5–10 μg co 8 godzin, pod kontrolą objawów klinicznych oraz stężeń FT4 i FT3 w surowicy, do czasu poprawy stanu klinicznego; stosowanie leku uzasadnia się występującym u tych chorych osłabieniem konwersji T4 do T3, a co za tym idzie – mniejszą dostępnością aktywnych biologicznie hormonów. Dożylne preparaty L-T4 oraz L-T3 (L-Thyroxine i Liothyronine sodium injection) – dostępne w Polsce wyłącznie w ramach importu docelowego – wywierają szybszy efekt biologiczny niż preparaty doustne, a ich biodostępność nie jest ograniczona przez zaburzenia wchłaniania. W razie braku preparatów dożylnych można alternatywnie podać L-T4 przez zgłębnik żołądkowy w dawce 100–150 μg/d lub większej w przypadku występowania zaburzeń wchłaniania. U pacjentów z niedrożnością przewodu pokarmowego konieczne jest wstrzymanie drenażu na 1–2 godziny po podaniu leku. Postępowanie alternatywne w ciężkiej niedoczynności tarczycy obejmuje podawanie przez zgłębnik żołądkowy dostępnego w Polsce preparatu złożonego zawierającego w jednej tabletce 100 μg L-T4 i 20 μg L-T3 w następujących dawkach:2 w pierwszym dniu leczenia: 3–4 tabletki (300– 400 μg L-T4 i 60–80 μg L-T3) jednorazowo przez zgłębnik żołądkowy kolejne dni: 1–2 tabletki (100–200 μg L-T4 i 20–40 μg L-T3) jednorazowo przez zgłębnik żołądkowy po uzyskaniu poprawy codziennie 1 tabletka (100 μg L-T4 i 20 μg L-T3) lub preparat L-T4 w dawce 100–150 μg. 2.3.3 Sytuacje szczególne W razie podejrzenia równoczesnego występowania niedoczynności kory nadnerczy (zwłaszcza u chorych z hipotensją, hipoglikemią, hiponatremią, hiperkalcemią i hiperkaliemią lub jeśli podejokołooperacyjrzewa się autoimmunologiczny zespół niedoczynności wielogruczołowej) należy zabezpieczyć krew do badań hormonalnych i niezwłocznie, jeszcze przed podaniem L-T4, zastosować hydrokortyzon w dawce 50–100 mg i.v. i kontynuować jego podawanie co 6 godzin.2,7 U chorych z niestabilną dławicą piersiową poddawanych rewaskularyzacji wieńcowej zasadne może być odroczenie włączenia L-T4 do czasu wykonania zabiegu, o ile nie stwierdzono ciężkiej niedoczynności tarczycy. W przypadku leczenia inicjowanego przed zabiegiem rewaskularyzacyjnym konieczne jest zastosowanie początkowo małych dawek L-T4 (12,5–25 μg/d), co pozwala uniknąć nasilenia dolegliwości wieńcowych.8,9 Nie zaleca się u tych chorych stosowania preparatów L-T3. U ciężko chorych (np. pacjentów oddziałów intensywnej terapii) ze względu na częste występowanie w tej grupie tzw. zespołu zaburzeń pozatarczycowych (zmniejszone stężenia TSH, FT4, FT3 i całkowitej T44) nie powinno się rutynowo oceniać czynności tarczycy. Przejściowa centralna niedoczynność tarczycy jest najprawdopodobniej oznaką adaptacji ustroju do ciężkiego stanu ogólnego i nie wymaga leczenia substytucyjnego. U tych osób diagnostykę w kierunku chorób tarczycy powinno się wdrażać, gdy występują przesłanki kliniczne: np. niewyjaśniona bradykardia, hipotermia, dodatni wywiad w kierunku choroby tarczycy, planowany zabieg operacyjny. 2.3.4 Po zabiegu operacyjnym Pacjent z niewyrównaną niedoczynnością tarczycy po przebyciu zabiegu operacyjnego w trybie pilnym wymaga dalszej suplementacji L-T4 (jeżeli stosowano lek dożylnie, zaleca się przejście na formę doustną, gdy tylko jest to możliwe) oraz dokładnego monitorowania pod kątem występowania powikłań, takich jak niedrożność przewodu pokarmowego, hipotensja, zaburzenia elektrolitowe, zakażenie (często przebiegające bez gorączki) oraz zaburzenia neuropsychiatryczne.4 Częstość badań kontrolnych zależy od stanu chorego i ciężkości hipotyreozy. Jeśli stan ogólny po leczeniu operacyjnym szybko się poprawia i nie ma obaw, że wchłanianie L-T4 z przewodu pokarmowego może być upośledzone, a rozpoznana niedoczynność była łagodna lub umiarkowana, do monitorowania skuteczności leczenia niedoczynności tarczycy może wystarczyć oznaczanie stężenia TSH w surowicy (pierwsze po ok. 6 tyg. od wdrożenia leczenia). U chorych w stanie ciężkim pomocne jest również oznaczanie stężeń FT4 i FT3 w surowicy dla pełniejszej oceny skuteczności stosowanego leczenia (np. co 7–14 dni). U pacjentów operowanych w trybie pilnym wskazane jest, o ile wcześniej tego nie zrobiono, poszerzenie diagnostyki w kierunku etiologii zaburzeń funkcji tarczycy (USG, oznaczenie przeciwciał przeciwtarczycowych [anty-TPO i anty-Tg]) oraz uzyskanie konsultacji endokrynologa odnośnie do dalszego postępowania. 2.4 Nadczynność tarczycy 2.4.1 Przed zabiegiem operacyjnym 2.4.1.1 Subkliniczna nadczynność tarczycy Przyczyną zmniejszonego stężenia TSH, przy prawidłowych stężeniach FT4 i FT3 w surowicy (co spełnia laboratoryjne kryteria rozpoznania subklinicznej nadczynności tarczycy – p. tab.), mogą być:4 wczesne stadia rozwoju zaburzeń czynności tarczycy ze zwiększoną syntezą hormonów (subkliniczna pierwotna nadczynność tarczycy) stany bez nieprawidłowo wzmożonej syntezy hormonów tarczycy stosowanie glikokortykosteroidów (GKS) lub dopaminy ciąża (w I trymestrze) przedawkowanie L-T4 lub preparatu zawierającego L-T4 i L-T3 zapalenia destrukcyjne tarczycy (przejście z fazy tyreotoksykozy do niedoczynności). Nie ma wiarygodnych dowodów na częstsze występowanie powikłań okołooperacyjnych u pacjentów z subkliniczną nadczynnością tarczycy, w porównaniu z osobami w stanie eutyreozie.6 Dopuszcza się więc wykonanie zabiegu operacyjnego ze wskazań pilnych u chorego ze świeżo rozpoznaną subkliniczną pierwotną nadczynnością tarczycy (o ile w trakcie zabiegu nie będzie podawany jodowy środek cieniujący). U takich chorych należy rozważyć zastosowanie w okresie okołooperacyjnym β-blokera (np. atenololu w dawce 25–50 mg/d, metoprololu w dawce 25–50 mg 2–3 × dz. lub innego, stosowanego już przez chorego), zwłaszcza u pacjentów starszych, z tachykardią lub z rozpoznaną chorobą sercowo-naczyniową), oraz ściśle monitorować ciśnienie tętnicze w okresie okołooperacyjnym i nie dopuszczać do hipotensji.4,6,10 Podobnie postępuje się u chorych poddawanych zabiegom planowym (poza planową tyreoidektomią – p. niżej), u których subkliniczną nadczynność tarczycy rozpoznaje się tuż przed ustalonym terminem operacji. Nieleczona subkliniczna nadczynność tarczycy może jednak w ciągu tygodni lub miesięcy rozwinąć się w jawną nadczynność, dlatego rozpoznanie tego zaburzenia na kilka tygodni lub miesięcy przed planowym zabiegiem operacyjnym wymaga skierowania chorego do endokrynologa, który przeprowadzi diagnostykę różnicową i w razie potrzeby rozpocznie leczenie; nie wymaga natomiast zmiany terminu operacji. Inaczej postępuje się w przypadku planowych zabiegów tyreoidektomii, które – zarówno w razie rozpoznania jawnej, jak i subklinicznej nadczynności tarczycy – przeprowadza się dopiero po wcześniejszym przygotowaniu pacjenta do zabiegu tyreostatykiem i uzyskaniu eutyreozy. Leczenia przeciwtarczycowego wymagają również osoby, u których planuje się zabieg z użyciem jodowych środków cieniujących (p. dalej), ponieważ dostarczenie dużej ilości substratu do syntezy nowych hormonów może gwałtownie przyspieszyć wystąpienie jawnej nadczynności tarczycy – wskazane jest wcześniejsze zastosowanie tyreostatyku. 2.4.1.2 Jawna nadczynność tarczycy Rozpoznanie jawnej pierwotnej nadczynności tarczycy (p. tab.), ze względu na zwiększone ryzyko rozwoju przełomu tarczycowego w okresie okołooperacyjnym, wymaga przesunięcia planowego zabiegu do momentu uzyskania eutyreozy, co zwykle zajmuje 1–3 miesięcy.3,6 Chorego należy skierować do endokrynologa; w leczeniu stosuje się tyreostatyk (z wyboru tiamazol) oraz – do czasu ustąpienia objawów tyreotoksykozy – β-bloker. W przypadku pilnych wskazań do operacji czas ten można skrócić do kilku lub kilkunastu dni, co wymaga jednak zastosowania większej liczby leków (p. dalej). Uproszczony schemat postępowania z pacjentem z nadczynnością tarczycy przedstawia rycina 2. Podejrzenie jawnej jatrogennej nadczynności tarczycy – wynikającej ze znacznego przedawkowania L-T4 – wymaga modyfikacji leczenia substytucyjnego i ewentualnie zastosowania β-blokera do czasu zmniejszenia się stężenia L-T4.3 Stosowanie tyreostatyku jest w tym przypadku nieuzasadnione i szkodliwe. Jedynie u pacjentów z rozpoznanym przewlekłym autoimmunologicznym zapaleniem tarczycy (choroba Hashimoto), u których nadczynność tarczycy ujawniła się podczas stosowania L-T4 w dawce &lt;100 µg/d, kliniczne objawy nadczynności tarczycy nie ustępują w ciągu 5–7 dni od odstawienia leku, a stężenia wolnych hormonów tarczycy się nie normalizują, należy wykluczyć możliwość wystąpienia pierwotnej nadczynności tarczycy w przebiegu choroby Gravesa i Basedowa i w tym celu oznaczyć stężenie przeciwciał przeciwko receptorowi dla TSH (TRAb). Choć to rzadka sytuacja, warto pamiętać, że wcześniejsze rozpoznanie niedoczynności tarczycy u pacjenta nie daje całkowitej gwarancji, że nigdy nie wystąpi u niego jawna nadczynność (o ile nie przebył całkowitej tyreoidektomii). 2.4.2 W trakcie zabiegu operacyjnego 2.4.2.1 Zabieg ze wskazań pilnych U osób z subkliniczną nadczynnością tarczycy, które wymagają w trybie pilnym zabiegu z użyciem jodowych środków cieniujących (np. koronarografii), wskazane jest włączenie leczenia zmniejszającego ryzyko rozwoju pełnoobjawowej postaci choroby lub zagrażającego życiu przełomu tarczycowego. W tym celu stosuje się:3,6 tiamazol 40 mg/d w 2 dawkach podzielonych – w formie doustnej, a jeśli nie jest to możliwe – dożylnie ß-bloker dożylnie (np. propranolol) lub doustnie (np. atenolol lub metoprolol) – zwłaszcza u pacjentów starszych lub z rozpoznaną chorobą sercowo-naczyniową; u chorych przyjmujących ß-bloker kontynuuje się jego podawanie. Jeśli to możliwe, zabieg należy odroczyć o 3–4 dni liczone od włączenia leczenia przeciwtarczycowego. W przypadku zabiegów pilnych, wykonywanych ze wskazań życiowych, dopuszcza się zastosowanie środka cieniującego po upływie ≥1 godziny od przyjęcia pierwszej dawki tyreostatyku.5 Po operacji należy kontynuować leczenie przeciwtarczycowe i monitorować stan chorego. W razie konieczności wykonania zabiegu w trybie pilnym u pacjenta z jawną nadczynnością tarczycy leczenie należy wdrożyć jak najszybciej. Obejmuje ono podawanie:2,3,6 tiamazolu w maksymalnej dobowej dawce do 120 mg (p.o. lub i.v., np. preparat Favistan 40 mg 3 × dz. i.v.); modyfikacja dalszego leczenia zależy od stężenia FT4 i FT3 w kolejnych dniach (w razie uczulenia na tiamazol i u kobiet w ciąży [do 16 tyg.] stosuje się propylotiouracyl w początkowej dawce 100–150 mg co 8 h) β-blokera (p.o. lub i.v.) w celu zwolnienia czynności serca ≤80/min, na przykład propranololu 30–40 mg co 8 godzin p.o. lub 0,5–1,0 mg i.v., w 10-minutowych wlewach co kilka godzin, atenololu w dawce 25–100 mg/d p.o. 1–2 × dz., metoprololu 25–50 mg p.o. 2–3 × dz. lub innego β-blokera stosowanego dotychczas przez chorego, przy czym może być konieczne zwiększenie jego dawki; w razie przeciwwskazań do stosowania ß-blokerów można zastosować bloker kanału wapniowego – werapamil lub diltiazem GKS doustnie lub dożylnie, na przykład hydrokortyzonu 100 mg co 8 godzin albo deksametazonu 2 mg co 6 godzin jodku potasu w postaci płynu Lugola lub roztworu nasyconego SSKI (z wyjątkiem nadczynności tarczycy indukowanej nadmierną podażą jodu), który powinno się włączyć po upływie ≥1 godziny od podania tiamazolu; płyn Lugola typowo stosuje się w dawce 5–7 kropli co 8 godzin (SSKI 1–2 krople co 8 h), a leczenie nie powinno trwać dłużej niż 10 dni nadchloranu sodu (Irenat), który hamuje transport jodu do tarczycy i dlatego może być wykorzystany do leczenia nadczynności indukowanej nadmierną podażą tego pierwiastka; w leczeniu stosuje się zwykle 10–15 kropli co 8 godzin i nie dłużej niż przez 2 tygodnie. Jeśli to możliwe, zabieg należy odroczyć o kilka lub kilkanaście dni, do czasu kiedy stężenie wolnych hormonów tarczycy zacznie się zmniejszać, ustąpi tachykardia, a stan pacjenta się ustabilizuje. Podobne postępowanie obowiązuje w bardzo rzadkich przypadkach wykonywania tyreoidektomii w trybie pilnym.3 2.4.3 Po zabiegu operacyjnym U chorych z subkliniczną nadczynnością tarczycy poddanych zabiegowi z użyciem jodowych środków cieniujących należy kontynuować leczenie tiamazolem według następującego schematu: przez 3–4 dni po zabiegu w dawce 40 mg/d, a przez kolejne 7–10 dni – 20 mg/d, a następnie oznaczyć stężenia TSH, FT4 oraz FT3 i uzyskać konsultację endokrynologa, który ustali dalsze postępowanie zależnie od przyczyny nadczynności (pomocne będzie badanie USG tarczycy, a w razie podejrzenia choroby Gravesa i Basedowa – oznaczenie przeciwciał TRAb). Pacjent z niewyrównaną jawną nadczynnością tarczycy po przebyciu zabiegu operacyjnego w trybie pilnym wymaga dalszego leczenia przeciwtarczycowego (jeżeli stosowano tiamazol i.v., zaleca się przejście na postać doustną, gdy tylko jest to możliwe – tzn. jeśli stan chorego się poprawia i może on spożywać posiłki – oraz stopniowe zmniejszanie jego dawki) oraz dokładnego monitorowania pod kątem występowania powikłań sercowo-naczyniowych (zaburzenia rytmu, niedokrwienie i niewydolność serca).4 Kontrolne oznaczenia stężeń FT4 i FT3 powinno się wykonywać co 7 dni, a TSH – po 6 tygodniach od wdrożenia leczenia.2 U pacjentów operowanych w trybie pilnym wskazane jest poszerzenie, jeśli nie zrobiono tego wcześniej, diagnostyki w kierunku etiologii zaburzeń funkcji tarczycy (USG tarczycy, oznaczenie przeciwciał TRAb). Dalsze leczenie powinno się odbywać pod opieką endokrynologa. 2.4.4 Opis przypadku 68-letnia kobieta po kilku zabiegach endowaskularnych w obrębie kończyn dolnych wykonanych w ostatnich 2 latach, z nadciśnieniem tętniczym oraz chorobą niedokrwienną serca została przyjęta na oddział chirurgii naczyniowej z powodu krytycznego niedokrwienia lewej kończyny dolnej w celu wykonania amputacji na poziomie uda. Chora regularnie przyjmowała kwas acetylosalicylowy (75 mg/d), rozuwastatynę (10 mg/d) oraz ramipryl (5 mg/d). Wywiad w kierunku chorób tarczycy był ujemny, w badaniu przedmiotowym zwracały jednak uwagę tachykardia 110/min oraz nadpobudliwość, co skłoniło lekarzy do oznaczenia TSH oraz stężeń wolnych hormonów tarczycy w surowicy. W badaniach uzyskano następujące wyniki: TSH 0,01 mIU/l (test III generacji; norma: 0,27– 4,7), FT4 90,58 pmol/l (norma: 9,0–20,0) oraz FT3 16,0 pmol/l (norma: 4,0–8,3). Rozpoznano na tej podstawie jawną nadczynność tarczycy i zdecydowano o odroczeniu zabiegu. Do leczenia włączono: tiamazol (40 mg i.v. 3 × dz.), hydrokortyzon (100 mg i.v. 1 × dz.), nadchloran sodu (10 kropli 3 × dz.) oraz metoprolol (dawka początkowa 25 mg 3 × dz., stopniowo zwiększana do 200 mg/d). Po 6 dniach ponownie oznaczono stężenia FT4 i FT3 w surowicy – wynosiły one odpowiednio 77,52 pmol/l i 7,37 pmol/l – i na tej podstawie zwiększono dawkę nadchloranu sodu do 15 kropli 3 × dz. i dawkę hydrokortyzonu do 100 mg i.v. 3 × dz. Wykonano również USG tarczycy, które wykazało: „Płat prawy tarczycy o wymiarach 17 × 22 × 56 mm i objętości 10,5 ml. W dolnym biegunie widoczne 2 normoechogeniczne zmiany ogniskowe z drobnymi torbielami, większa o wymiarach 13 × 10 mm. Płat lewy o wymiarach 16 × 16 × 52 mm i objętości 6,6 ml. Obecne są w nim nieliczne drobne (ok. 3 mm) hypoechogeniczne zmiany ogniskowe. Cieśń niepogrubiała. Okoliczne węzły chłonne niepowiększone”. Mimo że po kolejnych 3 dniach stężenia FT4 i FT3 w surowicy nadal były znacznie zwiększone (odpowiednio 45,42 pmol/l i 6,14 pmol/l), wobec utrzymujących się silnych spoczynkowych dolegliwości bólowych lewej kończyny dolnej oraz postępującej martwicy lewej stopy wykonano – po 9 dniach leczenia przeciwtarczycowego – amputację lewej kończyny na poziomie uda. Chora dobrze zniosła operację. W 2. dobie po zabiegu stężenie FT4 wynosiło 32,78 pmol/l, FT3 – 4,28 pmol/l, zamieniono więc dożylny preparat tiamazolu na preparat doustny w dawce 20 mg 3 × dz., odstawiono hydrokortyzon oraz nadchloran sodu, i kontynuowano terapię metoprololem. W 5. dobie po operacji osiągnięto już wartości prawidłowe stężeń FT4 (13,61 pmol/l) i FT3 (1,77 pmol/l) w surowicy i podjęto decyzję o znaczącym zmniejszeniu dawki tiamazolu – do 20 mg 1 × dz. Pacjentkę w stanie ogólnym i miejscowym dobrym wypisano do domu z zaleceniem oznaczenia stężeń TSH, FT4 i FT3 po 4 tygodniach oraz pilnej konsultacji endokrynologicznej z wynikami. Piśmiennictwo 1. Canaris G.J., Manowitz N.R., Mayor G., Ridgway E.C.: The Colorado thyroid disease prevalence study. Arch. Intern. Med., 2000; 160: 526–534 2. Jarząb B., Lewiński A., Płaczkiewicz‑Jankowska E.: Choroby tarczycy. W: Gajewski P., red.: Interna Szczeklika 2019. Kraków, Medycyna Praktyczna, 2019: 1306–1369 3. Ross D.S., Burch H.B., Cooper D.S. i wsp.: 2016 American Thyroid Association guidelines for diagnosis and management of hyperthyroidism and other causes of thyrotoxicosis. Thyroid, 2016; 26: 1343–1421 4. Manzullo E.F., Ross D.M.: Nonthyroid surgery in the patient with thyroid disease. https://www.uptodate.com/contents/nonthyroid‑surgery‑in‑the‑patient‑with‑thyroid‑disease?‑search=Nonthyroid surgery in the patient with thyroid disease&amp;source=search_re‑sult&amp;selectedTitle=1~150&amp;usage_type=default&amp;display_rank=1 (dostęp: 30.09.2019) 5. Ylli D., Klubo‑Gwiezdzinska J., Wartofsky L.: Thyroid emergencies. Pol. Arch. Intern. Med., 2019; 129: 526–534 (Stany nagłe w chorobach tarczycy. Med. Prakt., 2019; 9: 12–27) 6. Palace M.R.: Perioperative management of thyroid dysfunction. Heal. Serv. Insights, 2017; 10: 1178632916689677 7. Bednarczuk T., Kasperlik‑Załuska A., Słowińska‑Srzednicka J.: Choroby kory nadnerczy. W: Gajewski P., red.: Interna Szczeklika 2019. Kraków, Medycyna Praktyczna, 2019:1385–1420 8. Stathatos N., Wartofsky L.: Perioperative management of patients with hypothyroidism. Endocrinol. Metab. Clin. North Am., 2003; 32: 503–518 9. Myerowitz P.D., Kamienski R.W., Swanson D.K. i wsp.: Diagnosis and management of the hypothyroid patient with chest pain. J. Thorac. Cardiovasc. Surg., 1983; 86: 57–60 10. Adlerberth A., Stenström G., Hasselgren P.O.: The selective beta 1‑blocking agent me‑ toprolol compared with antithyroid drug and thyroxine as preoperative treatment of patients with hyperthyroidism. Results from a prospective, randomized study. Ann. Surg., 1987; 205: 182–188 Artykuł został opublikowany na łamach “Medycyny Praktycznej” i zamieszczony na tej stronie internetowej za zgodą wydawcy. Copyright by Medycyna Praktyczna "],["404.html", "Page not found", " Page not found The page you requested cannot be found (perhaps it was moved or renamed). You may want to try searching to find the page's new location, or use the table of contents to find the page you are looking for. "]]
